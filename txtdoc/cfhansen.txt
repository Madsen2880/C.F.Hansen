Uddannet på Kunstakademiet i København under Harsdorff. Efter studier i Wien, Venezia og Rom 1782-84 landsbygmester for Holsten 1784-1844; professor i arkitektur 1808-35, overbygningsdirektør 1808-44. Direktør for kunstakademiet i København 1811-18, 1821-27 samt 1830-33 Som landsbygmester opførte C.F. Hansen en række huse i Holsten og flere rigmansvillaer i Altona i en engelsk påvirket enkel, palladiansk klassicisme; endvidere kirkerne i Neumünster, Husum og Krempe samt rådhusene i Plön og Neustadt. Efter sin hjemkomst til København 1800 begyndte C.F. Hansen arbejdet på Råd- og Domhuset (1803-16), det senere Domhuset i København. I dette og de følgende arbejder, det andet Christianborg (1803-22) og Metropolitanskolen (1811-16) mærkes den stærke indflydelse fra romersk arkitektur og fra Palladio. I Københavns Domkirke (indviet 1826) og i Christiansborg Slotskirke (indviet 1829) er forbilledet Pantheon. C.F. Hansen fuldførte endvidere Frederik V´s kapel ved Roskilde Domkirke (1821-25) og opførte flere mindre danske kirker, bl.a. i Hørsholm (1820-23) og Vonsild (1824) samt herregården Pederstrup (1813-22) C.F. Hansen var nyklassicismens førende danske arkitekt og hans arkitektur, der fik stor betydning for de nyklassicistiske strømninger i Danmark omkring 1920, er af udpræget romersk karakter. Med sin udformning af bygningen og dens detaljer i stort opfattet, kubiske enheder, formåede C.F. Hansen at give sine værker den enkle sluttethed og monumentalitet, han lærte at kende under sit studieophold i Rom.